# ikincil ruhla pisuar buluşmaları-31

bu şiir biraz ayıp bayım  
şimdiden uyarayım  
henüz ilkokuldayken  
bakir şehvetlerdi en sevdiğim dersin adı  
ders türkçe, bildiğiniz dilbilgisi  
benim öğrendiğim ise  
hiç evlenmemiş bir vücudun dili.

bu şiir biraz küstah bayım  
cuma namazında bir tezgâhtar  
bar tezgâhtarı  
gözünüzden beyninize giden kelimeler  
bağboğan tohumları.

bu şiir belayı satın almak bayım  
küfrediyor “stay with me” dediğiniz her mahlûka  
sonuna dokuz sıfırla bilek çıkaran pazarlıklara girişiyor  
cenini sakat hamleler yiyor.

bu şiir yad ellerin yad ettiği şairlerin öfkesiyle  
tasfiye nedeniyle yazıldı bayım.  
karısını bir cinle basalı  
yakası açılmadık laflar ediyor  
her sevda gibi  
ilk buluşmada ölçü  
son buluşmada öc alıyor.

bu şiir balayı baltalayan kaynana dili bayım  
modern asyanın devrimleri yani;  
zincirleme dil sürçmesi.  
sürçmüşken  
kaldırmalı tanrının idamından önceki tüm idamları  
farkında mısınız bayım, korsan baskı korkusu bu;  
kitap falan yazamıyor tanrı artık.

bu şiir ölüme susayıp, çok içmek bayım  
laf aramızda  
pisuarın duvarlarını bu denli iyi kullandığınıza göre  
sorunlarınızı bana anlatabilirsiniz bayım.

bu şiir işleyen demirin yaşlanması  
yaşlanan demirin ise paslanmasıdır bayım.  
annem yanlış adamı seçtiği için  
onbir taneydi bizde, ayların sultanları  
atlı karıncamdayken jeton tazeleyecek bir baba arıyorum şimdi  
annem beni  
sizden doğaçlamış olabilir mi bayım?

bayım...!?

--- 
Kaynak: 

- Dirik, Özge: “İkincil Ruhla Pisuar Buluşmaları-31”, **Öteki-siz**, Temmuz-Ağustos-Eylül 2006, Sayı 6, s. 4.
