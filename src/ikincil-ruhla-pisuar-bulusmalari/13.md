# ikincil ruhla pisuar buluşmaları-13

İnsan her zaman biraz yirmili yaşlarındadır ama tam 25 yaşımda bir
kızı sevmiştim. Bombalı eylem kitaplarına dalmışken çıkıp gelmişti
rastlantıların rahminden. Kitapları gazeteyle kaplama modası vardı,
tommiksleri bile gazeteyle, cumhuriyet gazetesi ile kaplar okurduk.

Ellerine bakar bakmaz sigarayla yatıştırırdım parmaklarımı. Söylediğim her şey baştan aşağı yalandı. Zor anlarıma sıvamak için ezberlediğim özlü sözler uçar, titreyen dudaklarımdan dökülen sözler
Tuğcu şiirlerine dönüşüp, parkta oynayan tüm çocukları kahkahaya
boğardı.

Sanırım, yine birilerini aldatıyordum. Ama onun tek hatasını kolladım. Çocukluğunu, diksiyon çuvallamalarını, yüzündeki birkaç
sivilceyi onu küçültmek için beynime karşı kullanıyordum. Ama
sanırım beynimizin kullanamadığımız gönüllü işsiz kısmı bu durumlarda iknaya inat durmak için programlanmıştı.

Neyse ki kısa süre sonra intihar etti. Yazdığı mektupta yaklaşık 100
kişiyi etkilemek için yakışıklı cümleler kurmuştu. Ben yoktum ve
ben de noktaları kendime yonttum.

Arkadaşlarından aldığı borçlarla iki silah almış. Beyninin sağından
ve solundan eşzamanlı ateşlemek istemiş. Sanırım ortada kurşunların kesişmesini ve beynini belediye kandırmacası havuzlardaki fıskiyeler gibi simetrik ve gereksiz bir ölüme ayarlamış. Yapmış olduğu
bu salaklığı duymak ona olan tüm aşkımı bir anda öldürdü. Sağ eli
tetiğe basar basmaz kafasını parçalayıp, sol elini vurmuş.

Sol tarafından böyle kirli bahanelerle vazgeçenleri de sevemedim
bugüne dek.

---
Kaynak: 

- Dirik, Özge: "[Özge Dirik Arşivi: Şiirler](https://kuzeyyildizi.com/files/ozgedirik-siirler.pdf)", **Kuzey Yıldızı Edebiyat Dergisi**, Yayım Tarihi: 11.04.2014, [https://kuzeyyildizi.com/pdf](https://kuzeyyildizi.com/pdf).
