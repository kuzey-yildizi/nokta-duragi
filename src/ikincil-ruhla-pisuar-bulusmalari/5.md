# ikincil ruhla pisuar buluşmaları-5

Play.

Not: Beşinci görüşmeye gelmedi Hegelci maçomuz. Görüntüsünü
merak edenlere tanımlamak pek zor olmayacak. Düzensiz görüntüsü vermek için özenle kesilmiş sakallara, düşük kalçalı iri ve çirkin
bir bedene ve kare kemik gözlüklere sahip. Daha çok lsd ile yaratılmış bir resmin önünde yoruma hazır, konuşuverecek hissini itinayla
içinize yerleştiren bir sunumu var.

Bana sorarsanız, pisuarın duvarlarını çok iyi kullanıyor olması, vücudundaki bazı uzunluklar ile geçinemediğini gösteriyor. Şu ana kadar iki farklı kadın kokusunu da parfümüne karıştırması “yalnızlık
benim seçimimdir, eğer yalnızsam” vurgusu için.

Israrla belirtmek istediğim bir diğer konu, konuşurken göz göze gelmemeye, gelse de sizi aşağılamaya yeltenmeye çok çaba gösteriyor.
Gözlerini kendi içerisine zumladığında ise, sunumunun rahatsızlığını kendine de lanet okuyarak geçiştiriyor. Sıkıldığını düşündüğü
durumlara ikinci ve belki de üçüncü açılardan bakarak farklı olmayı
başardığı söylenebilir. Ama hazır cümlelerin içine sokuşturulmuş
birkaç kelime, röportajın sahibi bana prefabrik bir konut inşa eden
yüksek-mühendis mimarın gururunun hiçbir zaman okşanamayacağı hissini veriyor.

Israrımı ölçmek için beni daha çok ekecektir ilerleyen günlerde, o
yüzden şimdilik hoşça kalın, burası çok pis kokuyor.

---
Kaynak: 

- Dirik, Özge: "[Özge Dirik Arşivi: İkincil Ruhla Pisuar Buluşmaları](https://kuzeyyildizi.com/files/ozgedirik-pisuar.pdf)", **Kuzey Yıldızı Edebiyat Dergisi**, Yayım Tarihi: 11.04.2014, [https://kuzeyyildizi.com/pdf](https://kuzeyyildizi.com/pdf).
