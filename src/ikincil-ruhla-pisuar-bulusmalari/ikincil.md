# ikincil

Ağlıyorduk.  
Kendi elleriyle dolduruyordu tanrı, kadehlerimizi.

Karanlıktı gece.  
Saadeti bulan göbeğe kalkıyordu karabacaklı dansözün ritminde.

Birden fırladı ortaya bir adam; İskoç’tu adı.  
“beyler” dedi  
“bugün yeni biri var aramızda  
dün uyutulmuş, çiçeği koynunda bir fahişe”

Tüm utangaçlığıyla süslüyordu batağı kadın. Darbukayla beraber
anasının parmaklarını döktü saçından bir bir.

Bu kadını buralara kadar sürüklemek zordu tabii, katil eller cebe girdi;
her erkek parası kadar okşadı dünyasını.

Zamana direnen şarkılara yetmiyordu sesi. Gözyaşlarıyla söylüyordu
şarkıları, o zamana kadar inanmamıştım striptizin bir adamı
uyarabileceğine.

Her gece aynı batağa takılmaya başladık arkadaşlarla. Kaçırılacak fırsat
değildi elbet, bir hüznü bu kadar ucuza sahiplenmek.

Zamanla yakalamaya başladım kadının gözlerini. Her seferinde acım
biraz daha diniyor, kafam sığmamaya başlıyordu batağa.

Kombine hüznü keşfetmişken bu kentte, bir gün geriye düşürerek
boynunu, doyurmamı istedi iki göğsünün arasındaki kumbarayı. Kira,
bozukluk, su, ne bulursam ödedim öfkemi.

Çıkarken darbukacının kucağında oturuyordu. Dudaklarının ucundaki
sigara ateşine takıldım, göremeden gözlerini.

Bir daha da gitmedik oraya.  
Nasıl gidelim?  
bize bakan biz oluyordu zamanla...

---
Kaynaklar: 

- Dirik, Özge: "[Özge Dirik Arşivi: İkincil Ruhla Pisuar Buluşmaları](https://kuzeyyildizi.com/files/ozgedirik-pisuar.pdf)", **Kuzey Yıldızı Edebiyat Dergisi**, Yayım Tarihi: 11.04.2014, [https://kuzeyyildizi.com/pdf](https://kuzeyyildizi.com/pdf).
