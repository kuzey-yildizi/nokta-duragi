# anestezi

içindekini sızdıracaksın bir akşam  
tomurcuklanan beynin saçılınca ortaya  
yasal olarak uyuşturulacaksın acıya.  
ilk kanın demli rengi  
hiç pıhtılaşmayacak gibidir Ania.  
bileklerini bozduracaksın bir akşam  
sen avaz avaz bağırsan da  
karabasan diyecek sağırlar buna da.  
aşk henüz var iken  
kafasını namluya sokacak teslimiyet  
bir katilin kendini öldürmesidir Ania,  
en adil cinayet.  
çocukluğunu avlusuna bırakacaksın bir camiinin  
aylar sonra ilk fark eden seni  
sırf çocukları için dualarla sevişen  
köşe başındaki dilenci.  
belden ve dizden büzgülü  
demode bir don şimdilerde aşk  
ağzını hangi musluğa dayarsan Ania,  
kan karışacak şehrin içme suyuna.  
bildiklerini uyutunca bu akşam  
gözlerinin önünde hayatını şeritleyecek  
perdedeki bıçak silueti.  
sokakların meryemliğini yaptığı çocuklara  
utanmasam bi gözyaşı daha.  
sen, içimdeki üçben  
bazı notalarda sevişemeyiz Ania.

---
Kaynak:

- Dirik, Özge: “[Anestezi](http://web.archive.org/web/20041112232442/http://www.dergi.org/262003/0302.htm)”, **Dergi@Net internet dergisi**, Mart-Nisan 2003, Sayı 26.
