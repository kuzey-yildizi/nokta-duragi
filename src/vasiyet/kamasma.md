# ***

_dünyaya kamaşmayan gözlerine..._  

Umut tüketir zaman,  
adının içinde ne varsa,  
bire on oynar karanlıkta.  
–gözler önceden okumalıdır ışığı–  
geceden aydınlığa bir adımda sevgili,  
haciz gelir ellerine bir yazarın.  
  
Kanın kokusunda konaklayan,  
puslu bir komutandır zaman.  
–gözler önceden okumalıdır ışığı–  
geceden aydınlığa bir adımda sevgili,  
gerçekçiliğin peşindeki bir ressam,  
kestiği ayaklarını tuvale çizer.  
  
Geçerken bıraktığımız değerleri,  
sinsi sinsi toplayan bir hurdacıdır zaman,  
sendekini benim ulaşamayacağıma satar.  
–gözler önceden okumalıdır ışığı–  
bu geceden aydınlığa bir adım imkânsızdır sevgili;  
neyi değiştirir,  
aynı yere bırakmış olmamız içimizi...

---
Kaynak:

- Dirik, Özge: “[*** [Kamaşma]](https://kuzeyyildizi.com/sites/default/files/ky02.pdf)”, **Kuzey Yıldızı Edebiyat Dergisi**, Nisan-Mayıs 2002, Sayı 2, s. 11.
