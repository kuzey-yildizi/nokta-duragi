# çift sıfır

hemen üst katta,  
bir anne, hayata uyutamadığı çocukları.  
avuçlarının uzun çizgilerini aşka kapattım.  
hemen yanı başımızda haritaları iknaya soyunmuş  
bir kıta, be-leş kargası  
keşfedenin kemik sızısı.

hemen üst katta  
ancak geri çekilince ilerleyen bir oyuncak.  
yalnızlık vermiş sana soyadını, doyasıya nafakanı.  
insanoğlu diyorum; zor zanaat  
güneş her gün doğmakla  
inandırmış varlığına.

hemen üst katta,  
hiç duyulmayan baba sesi, çerçevesi yer etmiş duvara.  
bu geceye nereden binersen bin,  
yokluğuna varmak bir duraktır yalnızca.  
daracık sokakların güvercini  
en çok alay edilen çocuğun sapanına nişanladı bedenini.  
dün tanrıyı gördüm, halen yaşadığını sanmakta kendisi.

hemen üst katta  
müstakil bir adamın uydurdukları  
annemin kandıran bileklerini emmek gibi  
sana yakın durunca  
ismimi kazıyorum gövdene  
çakımla...

_perşembe/cuma_  
_00:00_
