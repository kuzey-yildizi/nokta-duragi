# ferman

Bursa ve siz  
Bir çiçeğin ilk kökleri idiniz,  
Zamanla uzaklaşıp derinlere gömüldünüz  

Sancılıydı tarihin doğurgan karnı,  
Eteklere asılan gecekondularda yaşandı,  
Betonun yasladığı yeşile hükmü.  

Bursa ve siz  
Dağın tanıklığında yüz sürdüğüm aşk,  
Gölgelere bıraktığım kahkahalardınız.  

Deva-sa sularınızda büyüttü içini  
Yüreği lüle lüle kokan gençliğim,  
Sırrını dağa bağırsa, şehir  
Şehre bağırsa, dağ gücenirdi  

Çınar altı umutlarımı toplayıp,  
Dost fakiri kulaklarımı çınlatan  
Bursa ve siz  
Bir mısradan daha fazlaydınız.  

Adınıza orta yollu teselliler düşlerdim  
İçimdeki konuşma çizgilerinden  
Beyaz bir eldivendi şarap lekeli kalbim  
Çıkartıp, bu kente gömdüm. 

Bursa ve siz  
Aşka kurgulu üçgenin hipotenüsünde oynadığım,  
Tehlikeli bir oyundunuz.

---
- Dirik, Özge: “Ferman  [Bursa  ve  Siz]”, **Ahmet  Hamdi  Tanpınar  ve  2002  Bursa  Şiirleri**, Bursa Osmangazi Belediyesi Yayınları, İstanbul, 2003, s. 135.
