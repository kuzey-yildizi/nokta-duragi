# kırılış (yağmurun saklandığı yer)  
  
yağmurun saklandığı yerde bırakmıştım en son  
kahve telvelerinden kader kısmet kılıklı umutları.  
–her an ölebilirsin– dedi doktor  
karalama defterine ölümü yazdı  
birkaç acı düşürücü.  
  
gözkapaklarını sardığın yaralarımdan önce  
usul kırmızı süzüldü beyazdan  
ölümsüz biten yolculuklar yaşadım  
sahte böcekleri ağustosun  
ağır gelmedi ben’liğim kadar.  
  
gidiş tarihimin rötarından sorumlu bahar  
bir buğday atası gibi yorulduk  
değirilenler adına değirmene karşı  
anlamadılar.  
aşı tatilinde bir orman  
rüyaya düşüyordu ağaçlarına konan kuşlar.  
  
aşk bu;  
okurken başta  
yaşarken sonda vurgusu.  
bir hayatı raylarına oturtacaksın daha  
yolumuzun  
sonu.  
  
_2002-hazin an_

---
Kaynaklar:

- Dirik, Özge: “[Kırılış](https://kuzeyyildizi.com/sites/default/files/ky11.pdf)”, **Kuzey Yıldızı Edebiyat Dergisi**, Mart-Nisan 2005, Sayı 11, s. 15.
- Dirik, Özge: “Kırılış”, **Hece**, Ekim 2003, Sayı 82, s. 61.
