# adisyon yazıları

-1-

günde binlerce kez  
alkol diyor biri  
öyle paracı ki şu meyhaneci

günde binlerce kez  
alkol diyor biri  
öyle sarhoşum ki

**_abra kadavra_**

postacının bisikletini çaldığımda  
ilk kez dolamıştın belime ellerini  
oğlunun mektubundan beş dakika önce  
ölen annenin gözyaşlarını  
unutacak mıyız şimdi...

-3-

mendil satar  
yine de bakardım istanbul’a  
sakat bir attım  
kimse kurşununu harcamadı bana.  

**_gecenin dibi_**

okuduğum bir şey dokundu  
“acımadı ki  
acımadı ki” derken hayata  
o hep daha hızlı vurdu  
uçurtmayım, ipim kısa  
uçurtmayın bir daha...  

-5-

bizim mahallenin parkında gitmeye yeltenirken  
şekerini yalayıp, içinin çürük çıktığını gören kız  
ağlamadan attı elindeki elmayı,  
ölemedim dün.

**_elim sende_**

hınzırca bir üçkâğıtçılıktı yaptığım  
başarmak hep ebe kalmayı  
oynarken kahkahalarla  
iki çocukluk oyunumuzu.

-7-

bu kendi dilinde eğitime ayaklanan ormanlar  
dünyanın diken diken olmuş hali  
içimde parça etkili bir hayal kurdu  
karşı dur diyor,  
yangın, yağ sürecek birilerinin ekmeğine.  

**_çerez_**

küçük dilimle bağırdığım binlerce cümle  
şarap eşliğinde tanır ciğerlerimi  
darının suyunu emmek için  
hızlı hızlı tüketir çocukluğum hâlâ  
baba parasının masum tanelerini.

-8-

öküzün bile gözü korkar bu şaraptan  
köpeklerin intihar komandoları bununla eğitilir  
o kâğıt parçasına attığın yedinci çentik  
bir adamın şu dünyaya karaladığı  
“aşk olsun” şiiridir.  

**_fondip_**

dur, gitme hemen  
sekizinciyi de kondur oraya  
bir şans daha veriyorum  
dünyanıza.
