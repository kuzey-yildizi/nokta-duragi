# ekmek arası patates

defolu gençliğinin ucuz pavyonlarında,  
–git başımdan mı– sandın hayatı.  
günde sekiz litre alkol vermesi için doktorun  
şizofren olmalı ilkin.

senin dünya sandığın yuvarlak  
–annenin güvelerini beslediği çeyiz sandığı–  
senin dünya sandığın yuvarlak,  
hâlâ öküzün başındaki bela.  
bir denge tutturmuş o da,  
dönüyor canı sıkıla sıkıla.

Azrail’i kan tutsa da,  
sen yine de ortalıkta kesme bileklerini.  
olur da kurtarırsa seni emniyet şeritleri,  
ahiret için vazgeçtiğin şeyler kalmaz  
kapışılırsa bileziklerin.

ayrılık bu,  
nanik yapılmaz sevgilinin ardından,  
gör sol meleğinin kırmızı kartını.  
ortalığı sulamaktan başka işe de yarasın,  
gerilla korkuluğu gözlerin.

en sıkıcı çelişkiler bedeninde,  
kibrit cebinde muhtar çakmağı  
İstanbul’u ilk kez görmüş bir çevre mühendisi  
garip garip bakınma ortalıkta.

Disney’de kahkaha gazıyla ağlayan çocukluğuna,  
Amasya’da çürük elmalarla büyüyen gençliğine,  
çiçek bozuğu kadın felçlerini de ekleme.

<div style="text-align: right"><p>28 Ağustos 2002</p></div>
---
- Dirik, Özge: “[Ekmek Arası Patates](https://kuzeyyildizi.com/dergi/7/ekmek.arasi.patates-ozge.dirik)”, **Kuzey Yıldızı Edebiyat Dergisi**, Mart-Nisan 2003, [Sayı: 7](https://kuzeyyildizi.com/files/ky07.pdf), s. 13.
