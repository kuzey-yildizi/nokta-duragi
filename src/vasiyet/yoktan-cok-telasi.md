# yoktan çok telaşı  
  
kanatlarından ertelenen her uçuş öfkeli.  
hayatına çok gördüğün deri yamalarından sızıyor,  
sataşıyor “boyayalım mı abi” diyerek kızıl-siyah saçlarına  
dolanıyor tanrının ellerine  
koparmaya çalıştıkça  
uzadıkça kafanın görkemli örtüsü  
uzuyor.  
  
saatleri ters takıp, kandığın  
yıldırım yüküyle sardığın elektrik direklerine sarmaşıyor,  
metrekareye üç üşümüş insanın üşüştüğü bu kentte  
başarıyor yine de yalnız ısınmayı ürkek bedenin.  
  
bak boynunda kararsız pıhtılarıyla gezen kırmızı  
merhamet dileniyor, yüzünü mendili bilip  
avuç açıyor  
senin adına potlar kırıyor  
kazasız belasız yolculukları sömüreceğine  
yeni garajda “zenginliğinizi artırsın” diyor,  
ülserine vefa sunuyor,  
aç kalıyor.  
  
saklanmalı artık,  
çık o bela kapıların ardından.  
elma dersem nükleer, armut dersem kimyasal  
yaşlanmış oyunlarına tehlike sosu.  
gözlerinden daha kör lenslerin  
yapmacık hüzünlere bulaşıyor  
çarpanlarına ayrılalı, yıllar oluyor.  
asal öleceksin,  
bir sonrası yok yıkılmışlığının,  
hâlâ korkuyor musun?

---
- Dirik, Özge: "[Özge Dirik Arşivi: Şiirler](https://kuzeyyildizi.com/files/ozgedirik-siirler.pdf)", **Kuzey Yıldızı Edebiyat Dergisi**, Yayım Tarihi: 11.04.2014, [https://kuzeyyildizi.com/pdf](https://kuzeyyildizi.com/pdf).
