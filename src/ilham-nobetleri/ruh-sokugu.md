# Ruh Söküğü  
  
ruhlar incinir.  
sürekli incinirler.  
onları yaşatmak için günboyu çalışır bahaneler.  
çok zayıf hafızaları vardır  
güçlü doğarlar  
yaşlandıkça daha unutkan olmak zorundadırlar, bu  
    ölümlerini geciktirir.  
Evet, evet  
ruhlar ölürler.  
o kadar hızlı ölürler ki  
hiç yanmaz canları.  
ruhların canları vardır,  
bir değil, beş değil  
milyon tane canları vardır.  
hepsini birden bir kadında da bırakabilirler  
sakat bir köpeğin bacağına da sarabilirler yüzlercesini.  
bir bakarsanız hain bir masada kirli ellere bacaklarını sunup ölen  
    ruhçuklar  
görürsünüz.  
  
ruhlar düşünmezler  
  
her ruh iyi bir bedende ruh konağı bulmak ister,  
iki üç gün refakat ederler değişik bedenlere,  
olmadı mı olmaz  
bedensiz ölen ruhlar vardır  
  
bazı ruhlar bedenlerle valse kalkarlar  
bu uyum diğer ruhları acıtır.  
ruhlar acırlar.  
  
birbirlerine, kendilerine, bedenlerine  
güzellik ruhta değil, ruh güzellikte konaklar.  
iyi bir ruh için iyi bir beden mükemmel olmak demektir.  
bunu hep inkârda da olsalar  
ruhların sırrı güzel bedenlerdir,  
buna ulaşanı kıskanırlar.  
  
bu yüzden bendeki ruhu,  
hep dışladılar.

---
- Dirik, Özge: **Kuzey Yıldızı Yazarları** E-posta Grubu, 12 Kasım 2003, Sayı: 1046.
- Dirik, Özge: “[Ruh Söküğü](https://kuzeyyildizi.com/dergi/11/ruh.sokugu)”, **Kuzey Yıldızı Edebiyat Dergisi**, Mart-Nisan 2005, [Sayı: 11](https://kuzeyyildizi.com/files/ky11.pdf), s. 19.
