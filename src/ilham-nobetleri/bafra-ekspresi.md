# bafra ekspresi  
  
Kutulara paketlemişler küçük intiharları,  
herkese satılan bir sır tütüyor,  
doğru ve sarı parmaklarımın arasında.  
Kolunun altında gideceğin yol sabırsızlanırken,  
ben bağlıyorum ayakkabılarını.  
  
Anlamını yasakladığım,  
bir çocuk küfrü bağırırken dudağımda,  
öğrenmenin ayıp olduğu topraklarda,  
mezarlar beğeniyorum baharlarıma.  
  
Yassı yassı damladığım,  
saatleri ters takıp, kandığım şehir,  
“boyayalım mı?” abi diyerek  
dalga geçiyor hayatımla.  
  
Ne zaman üç yanlış bir doğruya sulansa,  
elimdeki sıfır üşüyor altından,  
birbirini şehvetle kıran iki kadeh varlığımız,  
iyi ki, iki yanlışız.  
  
_Mart-2000_

---
Kaynak: 

- Dirik, Özge: "[Özge Dirik Arşivi: Şiirler](https://kuzeyyildizi.com/files/ozgedirik-siirler.pdf)", **Kuzey Yıldızı Edebiyat Dergisi**, Yayım Tarihi: 11.04.2014, [https://kuzeyyildizi.com/pdf](https://kuzeyyildizi.com/pdf).
