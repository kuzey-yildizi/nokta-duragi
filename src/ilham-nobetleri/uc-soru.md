# Üç Soru  
  
İki farklı yol türküsü,  
bedenimizi ayrı otobüslerin  
camlarına yapıştıran.  
İki farklı zafer çabası.  
Birimiz yenilmemek için hayatta,  
birimiz diğeri yenilmesin diye.  
Elinizdeki valizin anılara yaptığı gibi  
bir evi gaz odasına dönüştürmüş  
bir galibiyet tanımlanacaksa eğer akıllara.  
İki farklı serzeniş.  
Her insana bir çuval doldururken ben,  
bir ellerim istediğiniz.  
El ele tutuşmak marifetken  
önümüzden geçen iki elsiz sevdalı.  
Hüzün nereye uzanırsa, gözleriniz de oraya.  
Satranç masası üstü hayalleri,  
iki kare çıkış hakkı,  
hakkıdır insanın çocukluğu.  
Kimin tırnağı varsa o çözmeli düğümü,  
kırılıncaya, incininceye kadar.  
Kayalar da ağlasa çamur olurlar mı?  
Ne zaman üç yanlış bir doğruyu götürse,  
elindeki sıfırı eksileme korkusu.  
Şehvetle kaldırılmış mutluluk varlığımız;  
iyi ki iki yanlışız...  
  
<div style="text-align: right"><p>ocak-2001</p></div>
---
- Dirik, Özge: “Üç Soru”, **Erken Ölümlü Şairler Antolojisi**, Haz. Ahmet Günbaş, Hayal Yayınları, Nisan 2007, s. 177.
