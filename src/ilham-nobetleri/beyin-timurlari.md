# Beyin Timur’ları  
  
–gece kaybetmeye ne kadar meraklı–  
çok bilmiş ıslığını çalıyor yine rüzgâr.  
yangının içine giriyoruz,  
önce çocuksuz ve kadınsızlar  
önce hep beraber.  
  
ağacı vursan, tüm orman  
Aysan’ı vursan tüm Sivas yanıyor.  
bir şairin “aşkolsun” ölümü  
en güzel şiiri kalıyor.  
  
–gece kaybetmeye oynuyor–  
birbirine düşman iki bulut  
mayınlıyor  
dize getirdiğim kentin  
sarıl-sıklam sevdalılarını.  
  
Sıtkı anlatıyor,  
yarısı fondip bir (kendine) yetmişliğin garip sırlarını.  
iyi ki diyorum aşka  
rakı gibi bir afyonun var beyin timur’larıma.  
  
içine direniyor altmışsekiz  
en fazla darbeyi sırtından yiyor  
zıpkınlanmış bir balinanın ölüm acısı içinde  
ırksal intihar tohumlarını çimliyor.  
  
gece,  
denize varan nehrin anlamsız debisinde  
kan kusturuyor tatlı su adamlarına  
iyi ki diyorum hayata  
ölüm gibi bir çare var ısrarına.  
  
küçükken müzik defterime sığdırdığım  
dört mısralı şiirler  
şarkı oluversin diye bekliyorum uzundur  
ne onlar şarkı oluyor  
ne sol, anahtar...

---
- Dirik, Özge: **Kuzey Yıldızı Yazarları** E-posta Grubu, 26 Eylül 2003, Sayı: 784.
- Dirik, Özge: “[Beyin Timur’ları](https://kuzeyyildizi.com/dergi/11/beyin.timurlari)”, **Kuzey Yıldızı Edebiyat Dergisi**, Mart-Nisan 2005, [Sayı: 11](https://kuzeyyildizi.com/files/ky11.pdf), s. 16.
