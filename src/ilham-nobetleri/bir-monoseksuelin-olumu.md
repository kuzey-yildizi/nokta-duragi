# Bir Monoseksüelin Ölümü  
  
**I.**  
  
omuzlarında taşımalarından anlamalıydım  
hiç olmadığı kadar  
kadın, dört yanım.  
  
**II.**  
  
çok kalabalık biri  
gidip geliniyor sürekli  
  
**III.**  
  
diğeri kimsesiz  
ve belki de bakire  
yalnızlığı.  
neyse ki ona doğru gömdüler beni  
çok çekici  
  
**IV.**  
  
ikisi ortalama  
hani (kibrit) kutusuyla  
ya otuzdokuz  
ya kırkbir sigara içtirir adama  
ağız tadıyla  
ömrü hayatında...  
  
**V.**  
  
karanlıkta ne kadar kaldım bilmiyorum  
bu yer yatağından bir kalkabilsem  
peki ya tedavül sorunu  
belden aşağısı felç bir adamdım ben  
ölüler yenilenir mi mezarlarında?  
  
**VI.**  
  
Tanrıları ikna ettim nihayetinde  
diğer mezarlara geçmeye  
bol bol ziyaretçi bekledik özel günlerde  
okunan dualar metronomu oldu sevişmelerin  
gözyaşları abdest niyetine  
  
**VII.**  
  
Siz siz olun  
ziyaret edin ölülerinizi  
dinleyin;  
ancak yeraltında hortlayabilmiş bir  
çapkının tavsiyelerini...

---
Kaynak:

- Dirik, Özge: "[Özge Dirik Arşivi: Bir Monoseksüelin Ölümü](https://kuzeyyildizi.com/files/ozgedirik-monoseksuel.pdf)", **Kuzey Yıldızı Edebiyat Dergisi**, Yayım Tarihi: 11.04.2014, [https://kuzeyyildizi.com/pdf](https://kuzeyyildizi.com/pdf).
