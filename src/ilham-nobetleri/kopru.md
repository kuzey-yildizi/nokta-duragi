# köprü-1-  
  
pipetlerden kanalizasyon borusu olmayacağını anlayınca Haliç,  
unutmamak için lazımlıkları  
üzerinde yürüdüğümüz kurdelaları  
orta parmağına bağladı.  
  
# köprü-2-  
  
halkla ilişkiler köprüsü  
her polisin pedagojik formasyon amfisi  
halkın çelişkiler köprüsü  
ya atlarsın su çarpar bir tane  
kazıklı varyak ikinci tehlike  
eğer atlamazsan  
dua edelim az çalışanı olsun  
gideceğin karakolun.  
  
# köprü-3-  
  
marjinaller önden buyursun  
–amacım reklam değil,  
en az tutarları bile ödeyemiyorum– köprüsü.  
haciz gelince devletlüye  
Fatih buradan kaydırdı gemilerini  
yanmayınca rutubetten, bizansın Türk malı kibritleri.  
  
# köprü-4-  
  
bir saray, bir bahçe, bir beşik vardı  
sonra bir taş attı galatadan fenerlinin biri,  
toroğulları bile çıkartamayınca  
her çocuk galatalı doğdu,  
taa ki Fatih Hoca İtalya’dan kovulalı.  
  
# köprü-5-  
  
Türkiye’nin düşlerinde yarattığı  
Pollyanna, diğer adıyla tüp geçit projesi  
ulusal strateji  
avrupa birliğine yeraltından sıvışılması,  
tek risk  
ihaleye fesat karışması.  
  
# köprü-altı-  
  
kim çaldı bu ülkenin kara kutusunu  
kiminde yüzde dokuz buçuk telaşı,  
kiminde sahibinden ihtilal resimleri  
kiminde –keşke dün bugündür deseydim– hülyası  
daha ne kaldı ki elinde şarap varsa,  
fark eder mi üstünden geçen tekerlerin sayısı.

---
Kaynak:

- Dirik, Özge: "[Özge Dirik Arşivi: Şiirler](https://kuzeyyildizi.com/files/ozgedirik-siirler.pdf)", **Kuzey Yıldızı Edebiyat Dergisi**, Yayım Tarihi: 11.04.2014, [https://kuzeyyildizi.com/pdf](https://kuzeyyildizi.com/pdf).
