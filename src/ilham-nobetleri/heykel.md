# Heykel  
  
her heykel söküleceği günü bekler  
güvercin pislikleri ve kararan yaldızların altında  
tek tanıktır yoksulların ölekaldığı bir bank  
  
halkın zehrini fikrinde taşır yıktığının yerini alan kral.  
ve ışıklarla söndürür, çelenklerle öldürürler kahramanları  
tarihin yenik domino taşlarıdır, ardındaki yığınların son sloganları  
  
hiçbir yapıcı, geriye dönük bakışları sökemez gözlerinden  
kıvrımlarında taşlaşan inanç yosun tutar bir sonbahar sabahı  
zafer şarkıları bezgince söylenir artık,  
kalplerde yeni bir mırıltının işgali.  
  
her heykel söküleceği günü bekler  
güvercin kanatlarının ve gerçek yıldızların özleminde  
her heykel Atlas’tır, geçmişin ağır yükünü omuzlar  
omuzlarında tozlu günahlar...

---
- Dirik, Özge: **Kuzey Yıldızı Yazarları** E-posta Grubu, 4 Eylül 2003, Sayı: 784.
- Dirik, Özge: “[Heykel](https://kuzeyyildizi.com/dergi/11/heykel)”, **Kuzey Yıldızı Edebiyat Dergisi**, Mart-Nisan 2005, [Sayı: 11](https://kuzeyyildizi.com/files/ky11.pdf), s. 15.
