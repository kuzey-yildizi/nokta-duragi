# Acıortay  
  
başımın çaresi; hoş geldin.  
padokta sakatlanan kusurlu ruhum  
arkandan bakmayı öğretemedi gözlerine  
  
dokuz yıldır hamileydin ayrılığa  
canın çekiyordu sahipsiz acıları  
tekmelemeyi kesmiş olmalı artık  
içindeki afacan sızı  
  
karnındaki hesapsız gelecek çıldırınca  
kapı kapı aradın şehirde ayakkabılarımı  
bak ne güzel de buldun  
limanında volta atan gemiyi  
  
evime yerleştirdiğin son mayındı  
yasal bir “boş ol” kâğıdı  
veda mektubunla yan yana koyunca  
gözyaşıydı sanırım, birden patladı.  
  
iki pire uzunluğundaki hayatım  
nasıl da çevrelemiş umudumun dağarcığını  
bir generalin kostümlü intihar sahnesinden  
naftalin kokusu ve alyanstı, ayrılan.  
  
başımın çaresi, güle güle.  
bakma “şiddetli geçimsizlik” oldu adı  
bir kozaya sığmayacak kadar büyümüştük  
ortalayınca her acıyı,  
geceyarıları.

---
- Dirik, Özge: "[Özge Dirik Arşivi: Şiirler](https://kuzeyyildizi.com/files/ozgedirik-siirler.pdf)", **Kuzey Yıldızı Edebiyat Dergisi**, Yayım Tarihi: 11.04.2014, [https://kuzeyyildizi.com/pdf](https://kuzeyyildizi.com/pdf).
