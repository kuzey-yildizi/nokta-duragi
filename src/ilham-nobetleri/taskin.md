# Taşkın  
  
bu kurumayan vadi  
tek eğlencesi dağın, süvarisi.  
ovaya sorma  
kaç tane dağ leşi biriktirdi  
altında  
  
bizim oranın delikanlısı  
ayıptır söylemesi  
şehvete adamaz âşığının hayalini  
mecnun orucudur adı  
dağların kurban edildiği  
  
herkes  
kapısının önündeki isyanı  
içeriye süpürmeli  
yoksa kıskanır birileri  
bayat ekmeğin üzerine  
kahkahalarıyla ağlayan zenginliği.  
  
anlatırsan iki öykünü  
hüznüne secde eder  
bin parça kapatır güzelliğini  
“iyi uykularda ölün”dür beklediği temenni  
kesilmeden eli eteği.  
  
buralara bırakmadan götür  
pusularına kandığın gözleri  
kalacaksan, bir ömür taşı  
değirmenin suyunu...

---
- Dirik, Özge: "[Özge Dirik Arşivi: Şiirler](https://kuzeyyildizi.com/files/ozgedirik-siirler.pdf)", **Kuzey Yıldızı Edebiyat Dergisi**, Yayım Tarihi: 11.04.2014, [https://kuzeyyildizi.com/pdf](https://kuzeyyildizi.com/pdf).
