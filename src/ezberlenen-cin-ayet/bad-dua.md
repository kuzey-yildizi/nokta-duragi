# bad dua

&nbsp;&nbsp;&nbsp;&nbsp;&nbsp;&nbsp;Oniki sandalyeli bir masayla gençliğinden konuşuyorduk susarak.
Çocukluğumun kurban bayramlarında babası zengin olan arkadaşlarımdan öğrendim hüzünlere ortakçılık yapmayı. Senin bana geldiğin,
mutluluğuma şaşıracak kadar küçük olduğum zamanlarda taşırdım
değirmenimin suyunu. Bir kuşun pirelerini temizlemek için gagası ile
seçip, kanatlarının arasına yerleştirdiği iki karıncaydık, devrin mücadelesi armağan etmişti birimizi birimize. Cennette tanrının bile bilmediği yerler olduğunu söylerdi annem arkasından gitmeyeyim diye.
O ay yüzü cehennemi düşünürmüş demek ki kendine. Ama biz yine
de o yerlerden birinde tanışacağız seninle.

– memnun öldüm.  
– ben de memnun öldüm.

&nbsp;&nbsp;&nbsp;&nbsp;&nbsp;&nbsp;Henüz kırklı yaşlarına borçlanmadan gitmen “daha” ve “erken” kelimelerinin uçuşmasına yol açtı bu kentte. İntiharı bilirsin; camiiden
mezarevine kadar yalnızca başrol oyuncusuna yüklerler tabutu. Daha
kısık seslerle sorgulanır ölüm. Cezası katile bırakılmış tek cinayet
türüdür, kelimelerle arkadan taşlayıp yalnız yürütürler adamı. Ama
ben alışığım. Ki bizim yalnızlığımız henüz altıncı ayında öğrenmişti
emeklemeden yürümeyi. İnsanın anahtarıyla kapısını açmadan önce
sorgulayacağı özürleri olmaması ne denli büyük bir mutluluktu. Tanrım bize yaptırdığınız mutluluk tanımlarına baksanız, bak ve öl lütfen, bakınız ve ölünüz lütfen.

&nbsp;&nbsp;&nbsp;&nbsp;&nbsp;&nbsp;Kolay değildi bakışlarında boydan boya yüzmek için rengârenk dubalarını yerleştirirdi siyaha. Ardına geçmek ölümdü biraz. Cehaletin
savaşlarında hunharca katledilen bebekleri neden aldıysan gözlerinin
içine, o yüzdendi tutsaklığım dumanların acılı geometrisine. Acıları
kesip, sağlam bir kuyruk yaptım kendime, salınabilmek için gözlerine.
Hiçbir kente sığmıyor şimdi kuyruğum, kendim kendini sokup başka
bir yılan sanıyor sürüklediği seferberlik hallerini.

&nbsp;&nbsp;&nbsp;&nbsp;&nbsp;&nbsp;Öptüklerimiz biraz putlaşır, doğru. Ama ellinci yaş gününüzde
aldattım sizi, hani ayıp biraz söylemesi. Hem avaz avaz sevişip, hem
de tecavüz sancılarından bağlanan dilim hep tek-bir cümlenizi tekrarlıyordu;

“bir putperesti uzay boşluğuna bırakırsanız, sonsuzluğa tapar.”

&nbsp;&nbsp;&nbsp;&nbsp;&nbsp;&nbsp;Eliniz bendeyken kalkan vapurda balıklar çamaşır yıkardı türkü çığıra çığıra. Eliniz kim bilir kimdeyken kalkan vapurda kürekte mahkûm
esirler siyaha sabretmekten ölür, hiç olmazsa denizi dinlendirirlerdi,
ittirirken vapuru son nefesleriyle.

&nbsp;&nbsp;&nbsp;&nbsp;&nbsp;&nbsp;Mendil satar yine de bakardım bu kente  
olsaydınız içinde...

---
Kaynaklar: 

- Dirik, Özge: "[Özge Dirik Arşivi: Şiirler](https://kuzeyyildizi.com/files/ozgedirik-siirler.pdf)", **Kuzey Yıldızı Edebiyat Dergisi**, Yayım Tarihi: 11.04.2014, [https://kuzeyyildizi.com/pdf](https://kuzeyyildizi.com/pdf).
